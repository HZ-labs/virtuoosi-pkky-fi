<html><head>
<meta http-equiv="Content-Type" content="text/html; charset=utf-8">
<title>Suomi osana Venäjää/kielitaso 2</title>
<meta name="GENERATOR" content="Microsoft FrontPage 6.0">
<meta name="ProgId" content="FrontPage.Editor.Document">
<meta name="Microsoft Border" content="none, default">
</head>

<body background="../yleista/kuvat/tausta2.jpg">

<p><b><font size="5">SUOMI OSANA VENÄJÄÄ </font></b><b><font size="5">1809-1917</font></b></p>
<table border="0" width="600" cellspacing="1">
  <tbody><tr>
    <td width="19%" height="24">
      <p align="center">Klikkaa kuva isommaksi</p></td>
    <td width="100%" rowspan="3">Ruotsi ja Venäjä <b>sotivat</b> paljon. Venäjä oli <b>vahva</b>
      maa, jolla oli paljon uusia alueita. Venäjä halusi myös Suomen
      itselleen. Venäjä aloitti sodan, jonka nimi oli Suomen sota. Venäjä <b>voitti
      </b>sodan. Suomesta tuli osa Venäjää vuonna 1809.
      <p>Venäjää <b>hallitsi</b> tsaari Aleksanteri I vuosina 1801-1825.
      Hänestä tuli myös Suomen <b>hallitsija.</b> Suomi sai <b>autonomian </b>eli
      itsehallinnon. Se tarkoitti, että Suomi sai päättää itse monista
      asioistaan.</p>
      <p>Koska Turku oli <b>kaukana</b> Venäjästä, Helsingistä tuli Suomen
      pääkaupunki vuonna 1812.</p>
      <p>Aleksanteri I jälkeen Venäjän ja Suomen hallitsija oli Aleksanteri
      II. Elämä Suomessa oli pitkän aikaa rauhallista. Suomi sai oman rahan,
      jonka nimi oli markka. Suomeen tuli ensimmäinen <b>rautatie</b> 1862.</p></td>
  </tr>
  <tr>
    <td width="19%" height="24">
      <p align="center"><a href="sotilaat.jpg"><img border="2" src="sotilaat_small.jpg" alt="sotilaat.jpg (115562 tavu(a))" width="100" height="180"></a></p></td>
  </tr>
  <tr>
    <td width="19%" height="48">
      Keisarillinen Suomen Jalkaväen - Rykmentti vuonna 1826</td>
  </tr>
</tbody></table>
<table border="0" width="600" cellspacing="1">
  <tbody><tr>
    <td width="17%" height="136" valign="bottom">
      <p align="center"><a href="Aleksanteri_I.jpg"><img border="1" src="Aleksanteri_I_small1.jpg" alt="Aleksanteri_I.jpg (566335 tavu(a))" width="100" height="74"></a></p>
    </td>
    <td width="16%" height="136" valign="bottom">
      <p align="center"><a href="Aleksanteri_Kajaanissa.jpg"><img border="1" src="Aleksanteri_Kajaanissa_small1.jpg" alt="Aleksanteri_Kajaanissa.jpg (392330 tavu(a))" width="100" height="74"></a></p></td>
    <td width="17%" height="136" valign="bottom">
      <p align="center"><a href="Aleks_linnanraunioissa.jpg"><img border="1" src="Aleks_linnanraunioissa_small1.jpg" alt="Aleks_linnanraunioissa.jpg (471514 tavu(a))" width="100" height="75"></a></p></td>
    <td width="50%" height="136"><a href="Aleksanteri_II.jpg"><img border="1" src="Aleksanteri_II_small1.jpg" alt="Aleksanteri_II.jpg (54047 tavu(a))" width="100" height="130"></a></td>
  </tr>
  <tr>
    <td width="17%" height="40">Aleksanteri I vierailulla</td>
    <td width="16%" height="40">
      <p align="center">Aleksanteri I Kajaanissa</p></td>
    <td width="17%" height="40">
      <p align="center">Aleksanteri I linnanraunioissa</p></td>
    <td width="50%" height="40">Aleksanteri II</td>
  </tr>
</tbody></table>
<table border="0" width="600" cellspacing="1">
  <tbody><tr>
    <td width="19%" height="33" valign="bottom">
      <p align="center">Klikkaa kuva isommaksi</p></td>
    <td width="102%" rowspan="3" height="78">Euroopassa ihmiset rakensivat paljon laivoja ja taloja.
      Koska Suomessa oli paljon puuta, tulivat Suomeen ensimmäiset <b>tehtaat</b>.
      Metallista ihmiset tekivät koneita. Koneilla ihmiset tekivät <b>kangasta.</b>
      Koska tehtaat olivat kaupungeissa, muutti ihmisiä paljon maalta
      kaupunkeihin. Tällä tavalla syntyi Suomeen <b>tehdastyöläisten</b>
      ryhmä.
      <p>Työpäivät tehtaassa olivat 12-14 tuntia. Myös lapset kävivät
      työssä. Työläisten asunnot olivat hyvin pieniä. Usein isot perheet
      asuivat yhdessä huoneessa. Maalla asuivat talonpojat, joilla on oma
      viljelysmaa. Maalla asui myös paljon köyhiä ihmisiä, joilla ei ollut
      omaa maata. He vuokrasivat talonpojilta maata ja tekivät pitkiä
      työpäiviä. Köyhät ihmiset eivät voineet päättää omista
      asioistaan. Asioista päättivät rikkaat <b>talonpojat</b>, <b>porvarit</b>,
      papit ja <b>aateliset</b> eli <b>yläluokka.</b></p><b>
      </b>
      <p>Alussa suomalaiset olivat <b>tyytyväisiä</b> autonomiaan. Kirjailijat
      ja taiteilijat saivat elää vapaasti. He <b>nostivat</b> suomalaisten <b>kansallistunnetta</b>.
      Elias Lönnrot keräsi Itä-Suomessa ja Karjalassa vanhoja <b>tarinoita</b>
      ja lauluja. Tällä tavalla syntyi Kalevala, joka on suomalaisten <b>kansalliseepos</b>.
      Myös ulkomailla ihmiset lukivat Kalevalaa ja ymmärsivät, että
      suomalaisilla on oma vahva kulttuuri ja kieli.<br>
  </p></td>
  </tr>
  <tr>
    <td width="19%" height="1" valign="middle">
      <p align="center">
      <a href="metsuri.jpg"><img border="1" src="metsuri_small1.jpg" alt="metsuri.jpg (295723 tavu(a))" width="100" height="75"></a></p></td>
  </tr>
  <tr>
    <td width="19%" height="95" valign="top">
      <p align="center">Talonpoika työssä.</p>
    </td>
  </tr>
</tbody></table>
<table border="0" width="600" cellspacing="1">
  <tbody><tr>
    <td width="18%" height="32">
      <p align="center">Klikkaa kuva isommaksi</p></td>
    <td width="82%" rowspan="4" height="69">J.V. Snellman oli opettaja ja lehtimies. Hän halusi, että
      tavallisten suomalaisten elämä <b>paranee</b>. Hän sanoi, että myös
      tavallisten suomalaisten täytyy käydä koulua. Kaikilla suomalaisilla
      täytyy myös olla <b>oikeus</b> puhua suomen kielellä esimerkiksi <b>virastoissa.</b>
      Rikas yläluokka puhui ruotsia, mutta tavalliset suomalaiset puhuivat
      suomea. Venäjän tsaari<font color="#ff0000"> </font>Aleksanteri II
      päätti vuonna 1863, että suomen kielestä täytyy tulla Suomen
      virallinen kieli. Suomen viralliset kielet ovat nyt ruotsi ja suomi. Suomi
      sai ensimmäiset suomenkieliset koulut ja suomenkielisen sanomalehden.
      <p>1800-luvun lopulla Venäjään kuului noin sata kansaa. Venäjän
      tsaari Nikolai II halusi, että kansat oppivat venäjän kielen ja
      venäläisen kulttuurin. Venäjä pelkäsi myös uusia sotia. Suomessa
      tämä tarkoitti, että suomalaiset eivät enää saaneet päättää
      omista asioistaan. Ihmiset marssivat kadulla ja halusivat autonomian
      takaisin. Lopulta Venäjän tsaari<font color="#ff0000"> </font>päätti,
      että Suomi saa oman <b>eduskunnan</b>. Suomen ensimmäiset <b>yleiset ja
      yhtäläiset</b> <b>vaalit</b> olivat<b> </b>1906. Suomalaiset naiset
      saivat ensimmäisinä Euroopassa <b>äänestää</b> vaaleissa.
      Suomalaiset alkoivat myös toivoa, että Suomesta tulee <b>itsenäinen </b>maa.<br>
    </p></td>
  </tr>
  <tr>
    <td width="18%" height="1">
      <p align="center"><a href="kartano.jpg"><img border="2" src="kartano_small.jpg" alt="kartano.jpg (1050447 tavu(a))" width="100" height="73"></a></p></td>
  </tr>
  <tr>
    <td width="18%" height="29">
      <p align="center">Kartano
      Orimattilassa</p></td>
  </tr>
  <tr>
    <td width="18%" height="48">&nbsp;</td>
  </tr>
</tbody></table>
<table border="0" width="600" cellspacing="1">
  <tbody><tr>
    <td width="18%" valign="bottom">
      <p align="center"><a href="maantie.jpg"><img border="1" src="maantie_small1.jpg" alt="maantie.jpg (243940 tavu(a))" width="100" height="76"></a></p></td>
    <td width="82%" rowspan="2">Ensimmäinen maailmansota (1914-1918) alkoi. Suomesta lähti
      nuoria miehiä Saksaan 1915. He saavat Saksassa <b>sotilaskoulutuksen</b>.
      Nämä miehet olivat <b>jääkäreitä.</b> He halusivat Suomeen oman
      armeijan. He halusivat sotia Venäjää vastaan ja saada <b>itsenäisyyden.</b>
      <p>Kaikki suomalaiset halusivat itsenäisyyttä. Köyhä työväestö
      halusi, että heidän elämänsä paranee. Maalla asuva köyhä <b>väestö</b>
      ja työläiset <b>perustivat</b> oman <b>sotilasjoukon</b>, punakaartin.
      Talonpojat ja porvarit perustivat oman sotilasjoukon, valkokaartin.
      Suomeen syntyi kaksi ryhmää: punaiset ja valkoiset.
      </p><p>Sivun kuvat:<br>
      Helsingin yliopiston kirjasto
    </p></td>
  </tr>
  <tr>
    <td width="18%" valign="top">
      <p align="center">Maantie</p></td>
  </tr>
</tbody></table>
<table border="1" width="600" cellspacing="1">
  <tbody><tr>
    <td width="50%"><b>Sanasto:</b>
      <ol>
        <li>sotia, olla sodassa, käydä sotaa</li>
        <li>vahva, voimakas</li>
        <li>voittaa &lt;-&gt; hävitä</li>
        <li>hallita, pitää valtaa, olla vallassa</li>
        <li>hallitsija (ihminen, joka hallitsee; ihminen, jolla on valta)</li>
        <li>autonomia, itsehallinto (saa itse päättää monista asioista)</li>
        <li>kaukana, pitkän matkan päässä &lt;-&gt; lähellä</li>
        <li>rautatie (tie junia varten; tie, jossa junat ajavat)</li>
        <li>tehdas (iso rakennus, jossa ihmiset ovat työssä)</li>
        <li>kangas (materiaali, josta voi tehdä esimerkiksi vaatteita)</li>
        <li>tehdastyöläinen (ihminen, joka on työssä tehtaassa)</li>
        <li>talonpoika (maanviljelijä, jolla oli omaa maata)</li>
        <li>porvarit (kauppiaat ja käsityöläiset; ihmiset, jotka ostavat ja
          myyvät ja tekevät itse tavaroita)</li>
        <li>aatelinen (hienoa sukua, esimerkiksi kuninkaan sukua; ylin ryhmä)</li>
        <li>yläluokka (ryhmä ihmisiä, joilla on valtaa)</li>
        <li>olla tyytyväinen (ihminen ajattelee, että asiat on hyvin)
          &lt;-&gt; olla tyytymätön</li>
        <li>nostaa, kohottaa</li>
        <li>kansallistunne (tuntea, että kuuluu kansaan)</li>
        <li>kansalliseepos (pitkä fiktiivinen kertomus kansan historiasta)</li>
      </ol>
    </td>
    <td width="50%">
      <ol start="20">
        <li>parantua, tulla paremmaksi</li>
        <li>oikeus (saa tehdä jotakin)</li>
        <li>virasto (toimisto, jossa ihmiset hoitavat viralliset asiat;
          esimerkiksi valtion virasto)</li>
        <li>eduskunta (200 ihmistä, jotka kansa valitsee päättämään maan
          asioista)</li>
        <li>vaalit (tapahtuma, kun ihmiset päättävät, ketkä menevät
          eduskuntaan)</li>
        <li>yleiset ja yhtäläiset vaalit (kaikki saavat äänestää)</li>
        <li>äänestää, antaa ääni vaaleissa (kirjoittaa paperiin, kenet
          haluaa eduskuntaan)</li>
        <li>itsenäinen, riippumaton (maa tai ihminen, joka itse päättää
          omista asioista)</li>
        <li>sotilaskoulutus (koulutus, jossa miehet oppivat sotataitoja)</li>
        <li>jääkäri (mies, joka lähti Saksaan oppimaan sotataitoja)</li>
        <li>itsenäisyys, riippumattomuus (maassa on oma hallinto ja
          päätösvalta)</li>
        <li>väestö, kansa</li>
        <li>työväestö (ihmiset, jotka saavat palkkaa, kun tekevät työtä
          toisille ihmisille esimerkiksi tehtaassa)</li>
        <li>työläinen (ihminen, joka luuluu työväestöön)</li>
        <li>perustaa (aloittaa jokin uusi asia, esimerkiksi perustaa kaupunki)</li>
        <li>sotilasjoukko (ryhmä ihmisiä, jotka ovat valmiita sotimaan)</li>
      </ol>
    </td>
  </tr>
</tbody></table>
<p><b><font size="5">Tehtävät <a href="venajateht.htm" target="_self"> <img border="0" src="../yleista/kuvat/painike.gif" width="15" height="15"></a></font></b></p>
<p>&nbsp;</p>
<p>&nbsp;</p>




</body></html>